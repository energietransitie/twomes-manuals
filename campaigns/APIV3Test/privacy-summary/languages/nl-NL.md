# Privacyverklaring NeedForHeat

*N.B. testversie 2023-2024 semester 2*

## Samenvatting

versie 23 november 2023

[→ korte samenvatting](../../privacy/)

[→ volledige privacyverklaring](../../privacy-full/)

---

Deze privacyverklaring gaat over het NeedForHeat onderzoek van hogeschool Windesheim. Dit onderzoek maakt deel uit van het onderzoeksproject [REDUCEDHEATCARB](https://edu.nl/gutuc). Het doel van dit onderzoek is om te bepalen welke meetgegevens nodig zijn om belangrijke kenmerken van de warmtehuishouding in specifieke woningen goed genoeg te kunnen leren. Met die specifieke kennis om adviezen voor de warmtetransitie beter te laten passen bij specifieke woningen, installaties en huishoudens. In opdracht van Windesheim werft Remeha deelnemers voor het onderzoek.

U kunt, samen met uw eventuele huisgenoten, deelnemen als proefpersoon aan dit onderzoek. Uw woning moet daarvoor minimaal zijn voorzien van een slimme meter, een gasgestookt verwarmingssysteem en een werkende draadloze internetverbinding (wifi). Ook heeft u een iPhone of Android smartphone nodig waarop u apps kunt installeren.

In het onderzoek onderscheiden we twee fasen. Deze privacyverklaring gaat over beide fasen.

- *Fase 1: Online enquête.*
  U ontvangt van Remeha een uitnodiging voor een online enquête. Via de enquête verleent u toestemming voor het verwerken van het onderzoek en voor het doorsturen van data die Remeha van uw cv-ketel en/of thermostaat ontvangt naar Windesheim voor het onderzoek. De enquête bevat verder vragen over uw woning, uw energie- en internetaansluiting, de installaties waarmee u verwarmt en of u en uw huisgenoten smartphones gebruiken. Op basis van uw antwoorden kunnen de onderzoekers van Windesheim bepalen of uw woning en installaties geschikt zijn om mee te doen aan de volgende fase van het onderzoek en welke meetapparaatjes bij uw woning passen.
- *Fase 2: Meetonderzoek.*
  Als u geselecteerd wordt om mee te doen aan het meetonderzoek in het stookseizoen, ontvangt u een e-mail met een uitnodiging en een persoonlijke installatielink voor de NeedForHeat app. Ook ontvangt u mogelijk één of meer meetapparaatjes die passen bij uw woning. De app helpt u om de meetapparaatjes te installeren en te koppelen aan uw wifinetwerk thuis. Komt u er niet uit dan helpen we u. Daarna sturen de meetapparaatjes meerdere keren per dag via een beveiligde verbinding meetgegevens naar de database van de onderzoekers van Windesheim. Het gaat daarbij om meetgegevens over uw binnenklimaat (binnentemperatuur, CO₂-concentratie, luchtvochtigheid), uw totale elektriciteit- en aardgasverbruik (inclusief maand-intervalstanden tot maximaal 13 maanden terug), de instellingen van uw kamerthermostaat, de prestaties van uw verwarmingsinstallatie en aanwezigheid van smartphones van u en uw huisgenoten thuis, aan de hand van nabijheidsmetingen via Bluetooth. Ook zal Remeha op een veilige manier informatie over uw verwarmingsinstallatie en (monitoring)data die ze ontvangen van uw verwarmingsinstallatie gedurende de meetperiode naar ons doorsturen voor het onderzoek.

Tijdens het onderzoek gebruiken we diensten van derden; zij verwerken gegevens voor ons. Met deze derden hebben we een gegevensverwerkingsovereenkomst gesloten.

U kunt uw deelname aan het onderzoek altijd stopzetten; er worden dan geen nieuwe gegevens meer doorgestuurd naar Windesheim. Dat kan ook zonder opgaaf van redenen.

Na de analyse van ruwe onderzoeksgegevens worden niet alleen resultaten in rapporten en wetenschappelijke publicaties gepubliceerd, maar ook de ruwe gegevens als open data. Voordat deze openbaar worden gemaakt, verzekert Windesheim dat deze gegevens niet direct herleidbaar zijn tot specifieke woningen of individuen. Echter, Remeha en/of Enelogic hebben gegevens die ze als een soort 'energievingerafdruk' zouden kunnen vergelijken met de te publiceren open data, waardoor ze mogelijk nog steeds deze gegevens kunnen koppelen aan specifieke woningen of individuen. Voor anderen zullen de openbaar gepubliceerde gegevens niet direct herleidbaar zijn tot specifieke woningen of individuen.

Wilt u voorkomen dat Remeha en/of Enelogic de te publiceren open data kunnen linken aan uw woning of uzelf als individu, dan kunt u uw 'recht op vergetelheid' gebruiken, gebaseerd op de Algemene Verordening Gegevensbescherming (AVG). Nadat wij hebben aangegeven dat de dataverzameling is afgerond, kunt u een verzoek bij Remeha en/of Enelogic indienen om deze 'energievingerafdruk'-data te laten verwijderen. Het verwijderen van gegevens die zijn verzameld gedurende de onderzoeksperiode bij Remeha en/of Enelogic volstaat om directe herleidbaarheid te voorkomen.

Als u vragen heeft over deze privacyverklaring kunt u terecht bij de hoofdonderzoeker van dit onderzoek en/of bij de Functionaris Gegevensverwerking van Windesheim.

Het onderzoek is [goedgekeurd door de Ethische Commissie Onderzoek van Windesheim](../assets/231121-goedkeurende-verklaring-ECO-Windesheim-REDUCEDHEATCARB.pdf). Meer informatie kunt u vinden in de [volledige privacyverklaring](../../privacy-full/).
